# Studenci



## Koła naukowe

### Koło Matematyków Studentów UJ (KMS)

**Koło Matematyków Studentów Uniwersytetu Jagiellońskiego im. prof. Stanisława Zaremby** jest najstarszym kołem naukowym na naszym Wydziale. Założone w 1893 roku jest jedną z najdłużej działających organizacji naukowych na Uniwersytecie Jagiellońskim. Obecnie Koło zrzesza studentów zainteresowanych matematyką oraz ma liczne grono sympatyków poza Instytutem Matematyki.

Koło zajmuje się organizacją życia studenckiego poprzez organizację różnych imprez w ciągu całego roku. Do tradycji należą już **Quasinaria Jesienne i Wiosenne**, które są wyjazdowymi pseudo-seminariami odbywającymi się w okolicach 11 listopada oraz długiego weekendu majowego. W czasie Quasinarium wygłaszane są referaty związane z matematyką, ale większość czasu przeznaczana jest na wędrówki i zabawy. Dłuższe, około tygodniowe wyjazdy odbywają się w przerwie semestralnej podczas **Szkoły Zimowej**, której tematyką od kilku lat jest Teoria Gier oraz w czasie **Szkoły Letniej**. Podczas tych wyjazdów również nastawiamy się na wspólną integrację i przyjemny odpoczynek od egzaminów. Kolejną ważną inicjatywą naukową jest **Międzyuczelniana Naukowa Sesja Studencka** w czasie której studenci mogą wczuć się w rolę wykładowcy i być może pierwszy raz w życiu wygłosić referat do innych uczestników na sali wykładowej.

Największym corocznym projektem Koła są obecnie **Międzynarodowe Warsztaty dla Młodych Matematyków**. Jest to konferencja odbywająca się we wrześniu, przygotowywana w całości przez nasze Koło. Warsztaty zawsze są tematyczne. Wszystkie wykłady i plakaty odnoszą się do wybranej w danym roku dziedziny matematyki. Zapraszamy na nie wybitnych specjalistów, a pracownicy naszego Wydziału obejmują nad nimi opiekę merytoryczną. Warsztatom towarzyszą liczne imprezy integracyjne w czasie których można poznać studentów z innych uczelni w kraju i za granicą.

W Kole znajduje się obszerna biblioteka zawierająca najbardziej potrzebne studentom książki, a także wiekowe, cenne woluminy. Katalog biblioteczny jest dostępny na naszej stronie internetowej. Zbieramy również stare egzaminy, które mogą pomóc przygotować się do sesji. Studentom młodszych lat chętnie pomagamy z zadaniami i tłumaczymy problemy.

Poza własnymi inicjatywami współtworzymy Konferencję Liczby Komputery Życie, pomagamy przy organizacji Dnia Wydziału, uczestniczymy w krakowskim Festiwalu Nauki na Rynku Głównym oraz Małopolskiej Nocy Naukowców.

W Kole prężnie działa sfera towarzyska. Codziennie spotykamy się w naszym lokalu, który prawie zawsze jest otwarty dla studentów. Organizujemy kostiumowy Bal Andrzejkowy i pomagamy przy Wydziałowym Spotkaniu Opłatkowym, przed którym pieczemy pyszne ciasta. Rozgrywamy też mecze siatkówki i piłki nożnej przeciwko drużynie pracowników Wydziału. Tradycją jest Mikołajkowy Turniej Szachowy oraz Konkurs na Cytat Roku w którym wybieramy najzabawniejsze powiedzonko usłyszane od prowadzących zajęcia. Od pewnego czasu Koło organizuje regularne ćwiczenia jogi, które są otwarte dla wszystkich chętnych (udostępniamy maty, koce i klocki).

Wszystkich chętnych, aby do nad dołączyć zapraszany do naszego pokoju **1008 na I piętrze**. Można się z nami również kontaktować przez maila kmsuj7@gmail.com. Więcej informacji o nas można znaleźć na **[www.kmsuj.im.uj.edu.pl](www.kmsuj.im.uj.edu.pl)** oraz na **[www.facebook.com/kmsuj](www.facebook.com/kmsuj)**.



### Koło Studentów Informatyki UJ (KSI)

**KSI (ξ)** ­- czternasta litera alfabetu greckiego (który z pewnością poznasz na Wstępie do Teorii Mnogości) na naszej uczelni zyskała szczególne znaczenie. Pod tym symbolem kryje się bowiem **Koło Studentów Informatyki UJ** - organizacja, którą powinien znać każdy student informatyki (i nie tylko!). Od prawie 40 lat zrzeszamy kreatywne i ciekawe świata osoby, które nie chcą ograniczać się wyłącznie do obowiązkowych zajęć na uczelni. Co więc robimy?

#### Bierzemy udział w organizacji wydarzeń, takich jak:

-   **Studencki Festiwal Informatyczny** ­- największa studencka konferencja IT w Polsce, organizowana od 2005 roku;

-   Konferencja **IT Academic Day** (Microsoft), Facebook tech talk, Google tech talk -­ spotkania z pracownikami największych firm IT na świecie, połączone z pizza party ;).

-   Dzień Wydziału, Festiwal Nauki, Małopolska Noc Naukowców ­- gdzie prowadzimy popularnonaukowe warsztaty i pokazy skierowane głównie do uczniów.

#### Rozwijamy pomysły i projekty naukowe w ramach Centrum Projektowego:

-   w ramach naszej **serwerowni** umożliwiamy postawienie własnego serwera (fizycznego lub wirtualnego), otrzymanie zewnętrznego IP z puli Koła i odblokowanych przez adminów wydziałowych potrzebnych portów; jesteśmy też otwarci na projekty usług które możemy wdrożyć w serwerowni - ostatnio zaczęliśmy budowę klastra ze starych komputerów wydziałowych

-   posiadamy **drukarkę 3D** (zbudowaną przez naszych członków!);

-   tworzymy własny system dostępu do siedziby Koła z użyciem zamka elektronicznego, wymagający od członka tylko legitymacji studenckiej;

-   udostępniamy stanowiska do pracy i programowania, a wkrótce będziemy mieli również klaster obliczeniowy;

-   udostępniamy warsztat, gdzie możesz spokojnie przylutować, spiłować, skręcić, rozkręcić, zdiagnozować, czy też w jeszcze bardziej kreatywny sposób wykorzystać wszystkie dostępne u nas części i narzędzia;

-   jesteśmy otwarci na nowe pomysły - zawsze znajdziesz u nas osoby i narzędzia, dzięki którym możliwa będzie zamiana planów na realny efekt!

#### Dbamy o dobrą atmosferę, nawiązujemy owocne znajomości i odpoczywamy:

-   w naszej siedzibie posiadamy wygodne kanapy i planszówki - niezastąpione w odreagowywaniu stresu przed egzaminem czy też codziennym relaksie w przerwach między zajęciami;

-   pomagamy zrozumieć (i zdać!) przedmioty matematyczne i informatyczne - w Kole zawsze znajdziesz kogoś kto przeżył już dyskretną czy analizę i chętnie pomoże Ci w pokonaniu wszelkich trudności;

-   dbamy o to by nie umrzeć z głodu - w końcu nie samym programowaniem żyje człowiek (choć dla niektórych może to być zaskoczeniem :) ) - w naszej siedzibie skorzystać możesz z mikrofalówki, lodówki, czajnika czy tostera i w doborowym towarzystwie zaspokoić jednocześnie głód fizyczny i głód wiedzy.

Jednak nasze Koło to przede wszystkim Wy. Ci, którzy w przerwie między jednym wykładem a drugim przyjdą do naszej siedziby w sali **1173**, zrobią sobie kawę lub tosta i usiądą na jednej z kanap. Ci, którzy godzinami dyskutują na temat wyższości C++ nad Javą (lub odwrotnie), rozwiązują skomplikowane zagadki programistyczne lub męczą się nad kolejnym zestawem zadań z algebry. Ci, którzy po prostu przyjdą do nas spotkać się ze swoimi znajomymi i pograć w planszówki.

Chcesz dowiedzieć się o nas czegoś więcej? Zajrzyj na nasz fanpage (**[fb.com/ksi.uj](fb.com/ksi.uj)**), stronę WWW (**[www.ksi.ii.uj.edu.pl](www.ksi.ii.uj.edu.pl)**) lub po prostu zajrzyj do sali nr **1173** na pierwszym piętrze! Pamiętaj: nie musisz być od razu członkiem Koła, aby przyjść i po prostu posiedzieć! Zapraszamy!



### Koło Naukowe Matematyki Finansowej UJ (KNMF)

**Koło Naukowe Matematyki Finansowej Uniwersytetu Jagiellońskiego** to przede wszystkim grupa dobrych znajomych o podobnych zainteresowaniach, gdzie często rodzą się cenne inicjatywy. To również miejsce wielu ważnych spotkań studentów z pracownikami naukowymi, pracodawcami, starszymi kolegami, w końcu z matematyką i dziedzinami pomocniczymi. Koło to także możliwość poznania przyszłych finansistów, ekonomistów oraz matematyków szczególnie nastawionych na wykorzystanie nauki w życiu codziennym. Wspólnie patrzymy w przyszłość i staramy się dostosowywać ją do naszych oczekiwań, bo choć cieszymy się z niespodzianek, to straaasznie nie lubimy, jak coś nas zaskakuje.

Naszymi sztandarowymi projektami są **„Co po matematyce?”** - cykl spotkań z pracodawcami oraz **„Akademia Przyszłego Finansisty”** czyli seminaria wyjazdowe, gdzie staramy się połączyć dobrą zabawę z warsztatami przygotowywanymi przez naszych kolegów i zaproszonych gości. Oprócz tego dla członków Koła organizujemy wiele przydatnych szkoleń z zakresu finansów, a także narzędzi informatycznych niezbędnych w późniejszej pracy. Dzięki takiemu podejściu nie mamy problemów z dostaniem się na wakacyjne staże, czy ze zdobyciem pracy po studiach.

W naszym Kole funkcjonują również małe grupy naukowe nastawione na zdobywanie konkretnej wiedzy od podstaw. Niektórzy zajmują się giełdą, inni ryzykiem, a zdarzają się i tacy, których pasjonują gry hazardowe. Dzięki współpracy z organizacjami naukowymi zapewniamy też naszym członkom możliwość pomocy w pracach badawczych.

Koło to także skarbnica wiedzy. Tu dowiecie się jakie przedmioty wybrać, gdzie warto iść na staż lub jak przygotować się do egzaminu. Nasi starsi członkowie zawsze służą swoim doświadczeniem. Absolwenci często podsyłają nam także atrakcyjne oferty pracy.

Lubimy ze sobą spędzać czas. Często organizujemy wyjścia na laserowy paintball, imprezy kołowe, a podczas naszych wyjazdów uwielbiamy górskie wędrówki. Nawet tańczyć Was nauczymy – a są takie tańce, których nigdzie indziej nikt tak nie tańczy jak u nas!

Jeśli chcielibyście dowiedzieć się więcej na temat naszego Koła, sprawdźcie naszego facebooka: **[facebook.com/knmf.uj](facebook.com/knmf.uj)**, stronę: **[www.knmf.im.uj.edu.pl](www.knmf.im.uj.edu.pl)** lub wpadnijcie do nas do Koła (pokój **0136**). Często spotykamy się tam podczas przerw, żeby razem wypić kawę, przedyskutować problemy lub pograć w gry planszowe. Nie bądźcie zaskoczeni jeśli spotkacie nas tam o 7:30, jest to idealna pora na przedyskutowanie bieżących wydarzeń z rynków finansowych.

Jeśli chcielibyście do nas dołączyć, koniecznie napiszcie na knmfuj@gmail.com i umówcie się z nami na spotkanie! Nie czekajcie zbyt długo - najbardziej cieszymy się z najmłodszych studentów!



### Naukowe Koło Robotyki i Sztucznej Inteligencji UJ (NKR)

Koło powstało zaledwie kilka lat temu i od tego czasu prężnie się rozwija. Zajmujemy się projektami naukowymi i zdobywaniem wiedzy z interesujących nas dziedzin - Sztucznej Inteligencji, Machine Learningu, Big Data. Koło to także miejsce, gdzie można zawiązać wartościowe przyjaźnie.

#### Kto może dołączyć do Koła?

Każdy student może do nas dołączyć! Nie jest dla nas ważne na którym roku i jakim kierunku jesteś. My ze swojej strony oferujemy ciekawe projekty, które mogą być połączone z Twoimi projektami zaliczeniowymi, pracą licencjancką lub magisterską.

Szczególnie zapraszamy osoby zainteresowane:

-   sztuczną inteligencją
-   robotyką
-   machine learningiem
-   big data
-   elektroniką

#### Jakie projekty Naukowe rozwijają się w Kole?

-   **KrakRover**: Projekt mający na celu start w konkursie łazików marsjańskich European Rover Challenge 2015. W skład zespołu wchodzi obecnie ok. 10 osób.

-   **DALEK**: Grupa dla osób zainteresowanych uczeniem maszynowym i tematami pokrewnymi. Spotykamy się regularnie, m.in. w celu wspólnego uczestnictwa w różnych kursach online. Członkowie piszą publikacje i startują w międzynarodowych konkursach.

-   **GMUM.R**: Grupa tworząca pakiet Uczenia Maszynowego we współpracy z naukowcami z UJ. Świetna okazja do nauki programowania zespołowego i praktycznej strony Uczenia Maszynowego. Projekt trwa już ponad rok i uczestniczyło w nim ponad 14 osób.

-   **Quadrocopter**: Projekt ma na celu użycie kamery 3D do filmowania UJ. Obecnie mamy w pełni funkcjonalny Quadrocopter sterowany przez układ Arduino Due.

-   **Turtlebot**: Implementujemy popularne algorytmy z użyciem platformy robotycznej TurtleBot.

#### Czy wy w tym Kole tylko się uczycie?

Nie, jasne, że nie! Nasza aktywność naukowa jest dosyć intensywna i pochłania większość naszego czasu, ale to nie znaczy, że nie mamy życia. W Kole istnieje kącik z wygodną kanapą i ekspresem do kawy - na kanapie często obgadujemy szczegóły pisanych przez nas projektów, ale służy ona także do relaksu. Samo Koło to raczej paczka przyjaciół, którzy chcą wspólnie robić fajne rzeczy, więc jeśli szukasz miejsca, gdzie będziesz mógł poznać nowych ludzi, nasze Koło na pewno będzie dobrym wyborem!

#### Co oferuje Koło? 

-   unikalny dostęp do sprzętu, takiego jak:

    -   czytnik myśli Emotiv Epoc
    -   roboty Lego Mindstorms NXT i EV3
    -   mikrokontrolery Arduino
    -   kamery Kinect
    -   TurtleBot - mobilna platforma robotyczna
    -   roboty Khepera - małe, zwinne roboty działające pod Linuksem
    -   różne podzespoły elektroniczne, które wspaniale nadają się zarówno do pracy z Arduino, jak i do zajmowania się samą elektroniką

-   warsztaty i projekty, które mogą stać się świetnym dopełnieniem toku studiów (uczymy rzeczy, których nie ma w programie studiów) jak i okazją na poznanie czegoś nowego

-   naukową atmosferę i możliwość rozwoju swoich zainteresowań

-   możliwość poznania osób, które z chęcią doradzą Ci, na które przedmioty trzeba zwrócić szczególną uwagę i do których prowadzących się zapisać, by jak najwięcej wynieść z przedmiotu

-   możliwość spotkania osób o podobnych zainteresowaniach, chcących startować w konkursach, wspólnie uczestniczyć w rozmaitych projektach itp.

-   możliwość zdobycia doświadczenia w pracy zespołowej

-   zdobytą wiedzę, którą można wykorzystać w przyszłym zawodzie (w szczególności jeśli chcesz się zajmować szeroko pojętą sztuczną inteligencją), uczestnictwo w naszych projektach to wartościowe wpisy w CV

-   miejsce zarówno do nauki jak i do relaksu

#### Więcej informacji o nas:

+ u nas w pracowni: **sale 1162, 1164**
+ na naszej stronie internetowej: [http://nkr.matinf.uj.edu.pl](http://nkr.matinf.uj.edu.pl)
+ na naszym profilu na Facebooku: [https://www.facebook.com/nkruj](https://www.facebook.com/nkruj)



### Koło Naukowe Wolnego Oprogramowania "Ślimak"

#### O kole

Slimak jest jednym z najmłodszych kół naukowych, powstałych na Wydziale Matematyki i Informatyki UJ. Koło zostało założone w 2011 roku i już od samego początku przyświecały mu jasne i konkretne cele.

Software Liberation Maniacs Kraków (bo to kryje się pod tajemniczym akronimem) jest kołem, które chce działać, uczyć i uświadamiać innych. Jesteśmy grupą studentów, która zmienia świat. Chcemy zwiększyć świadomość innych osób w kwestii tego, co jako programiści i studenci informatyki uważamy za fundamentalne w tej dziedzinie nauki - w kwestii wolnego oprogramowania.

#### Działalność

Naszym głównym celem jest uświadomienie jak największej liczbie ludzi, że oprogramowanie, z którego korzystają na co dzień, nie powinno ograniczać w żaden sposób ich wolności.

Działalność naszego koła to nie tylko cykliczne wykłady i warsztaty mające na celu uświadamianie korzyści płynących z używania wolnego oprogramowania i otwartych standardów. Oprócz tego, mamy szereg zainteresowań, które rozwijamy na spotkaniach kołowych oraz poprzez realizację wspólnych projektów.

Zajmujemy się programowaniem mikrokontrolerów. **Ile wart jest programista nierozumiejący urządzenia, które programuje?** - dotychczasowe edycje warsztatów były próbą odpowiedzi na to retoryczne pytanie. Na tego typu spotkaniach studiujemy architekturę układów i uczymy się jak dobrze pisać sterowniki, używając technologii o wolnych licencjach.

Organizujemy praktyczne warsztaty z programowania. Na tego typu zajęciach rozwiązujemy konkretne problemy, z którymi możecie zetknąć się zarówno na studiach jak i w przyszłej pracy. Mówimy o środowisku programisty oraz uczymy jak programować w różnych językach.

Uczymy się administracji serwerów i usług sieciowych, mając do dyspozycji własny serwer wydziałowy.

Na swoich wykładach mówimy o filozofii projektu GNU, programowaniu, bezpieczeństwie informacji oraz o wszystkim innym co jest związane z wolnym oprogramowaniem.

Bierzemy aktywny udział w wydarzeniach wydziałowych, takich jak Dni Wydziału, na których przekazujemy swą wiedzę młodym ludziom i ich nauczycielom.

Współpracujemy ze szkołami. Pomagamy wdrożyć systemy GNU/Linux w placówkach, uczymy podstaw użytkowania i administracji oraz wspieramy przy ich utrzymaniu.

Mamy swój wkład w działalność organizacji promujących i reprezentujących wolne oprogramowanie, jak np. Free Software Foundation Europe. Bierzemy udział w światowych wydarzeniach popierających **free software** i otwarte standardy.

A przede wszystkim służymy pomocą przy **przejściu na jasną stronę mocy**, czyli instalacji oraz nauce obsługi GNU/Linuksa.

Zapraszmy do wspólnego hakowania!

#### Dołącz do nas

Nie jesteś pewien? Po więcej informacji zapraszamy na nasze strony internetowe [http://slimak.matinf.uj.edu.pl](http://slimak.matinf.uj.edu.pl), w tym na forum [http://slimak.matinf.uj.edu.pl/forum](http://slimak.matinf.uj.edu.pl/forum), na którym możesz zapytać o cokolwiek! Możesz to też zrobić na naszym kanale IRC #slimak@irc.pirc.pl lub po prostu napisać do kogoś z Zarządu [https://slimakuj.wordpress.com/about/zarzad](https://slimakuj.wordpress.com/about/zarzad). Kawa? Herbata? Piwo? Hedgewars? Spotkajmy się.

Jeśli chcesz być na bieżąco, zachęcamy do śledzenia naszego bloga [https://slimakuj.wordpress.com](https://slimakuj.wordpress.com),
na którym pojawiają się ważniejsze ogłoszenia (w tym terminy warsztatów) oraz do obserwowania tablicy ogłoszeń na wydziale :-)



### Koło Naukowe Bioinformatyki BIT

Koło rozpoczęło swoją działalność w czerwcu 2014. Zrzesza ono ponad 30 studentów Uniwersytetu Jagiellońskiego zainteresowanych bioinformatyką, biologią obliczeniową, biocybernetyką oraz dziedzinami pokrewnymi, działających w 4 sekcjach:

-   **informacyjnej**, która dba o promocję Koła poprzez stronę  internetową, fanpage na portalu
 Facebook oraz przygotowywanie materiałów promocyjnych takich jak ulotki i plakaty, 

-   **naukowo-badawczej**, która jest przeznaczona dla osób pragnących poszerzyć swoją wiedzę w obrębie bioinformatyki i brać udział w projektach naukowych,

-   **wydarzeń** **naukowych** zajmującej się organizacją konferencji naukowych (jak np wiosenna Konferencja **"Liczby Komputery Życie"**)  oraz rozwijaniem współpracy z innymi kołami naukowymi, 

-   **organizacyjnej**, która wraz z sekcją naukowo-badawczą przygotowuje warsztaty i seminaria, promuje Koło podczas dni otwartych na uczelni oraz organizuje spotkania i wyjazdy integracyjne.

Każda z nich poświęcona jest odrębnej dziedzinie działalności KN BIT i pozwala jego członkom na pełne wykorzystanie swojego potencjału.

Liczne **warsztaty i seminaria** umożliwiają ich uczestnikom poszerzanie wiedzy oraz rozwijanie naukowych pasji, a także zdobywanie umiejętności praktycznych. Tematyka spotkań obejmuje różnorodne zagadnienia - od modelowania i obrazowania biocząsteczek (PyMol, Gromacs), poprzez praktyczne wykorzystanie popularnych modułów bioinformatycznych w językach, takich jak Python, a skończywszy na projektowaniu leków.

Udział oraz koordynowanie **projektów kołowych** nie tylko kształtuje umiejętność pracy zespołowej, stanowi również świetne przygotowanie do późniejszej kariery naukowej (m.in. współpraca z Zespołem Ekologi Molekularnej i Behawioralnej z Instytutu Nauk o Środowisku UJ przy projekcie wyszukania genów w nowosekwencjonowanym genomie).

W Kole studenci mogą liczyć na pomoc innych członków dzięki spotkaniom w grupach wspomagających. Są one przeznaczone dla  osób  będących  na  niższych  latach  studiów  lub  mających  problemy  z przyswojeniem wiedzy z danego  przedmiotu. Dzięki tej sekcji naukowo-badawczej można także uzyskać pomoc przy wyborze dodatkowych kursów internetowych (tz. MOOC oraz MOOR) i ich realizacji.

W posiadaniu Koła znajduje się **biblioteczka**, w której znaleźć można książki i materiały zgromadzone w trakcie studiów przez kołowiczów. Są to ciekawe pozycje książkowe (m. in. _,,Zrozumieć programowanie"_, G. Coldwind, _,,Statystyka  i  chemometria  w  chemii  analitycznej"_, J. i J. Miller, _,,Biological Modeling and simulation - A survey of Practical Models, Algorithms, and Numerical Methods"_, czy _,,An introduction to Bioinformatics Algorithms"_), a także notatki z lat poprzednich.

BIT wydaje również własne **czasopismo** – **„BioInfoWorld”**. Jego celem jest przybliżenie bioinformatyki zarówno biologom, jak i informatykom. Czasopismo opracowywane jest z myślą o stworzeniu pomostu pomiędzy tymi pozornie odległymi gałęziami nauki. Poprzednie numery dostępne są pod adresem: [www.bit.ii.uj.edu.pl/bioinfoworld](http://www.bit.ii.uj.edu.pl/bioinfoworld). Osoby chętne do publikowania artykułu prosimy o kontakt mailowy: *bioinfoworld.redakcja@gmail.com*.

Kolejnym z obszarów działalności Koła jest udział i organizacja **konferencji naukowych**. Sekcja wydarzeń naukowych aktywnie wspiera przedsięwzięcia takie jak, organizowana przez studentów Koła Nauk Psychologicznych "PRAGMA" konferencja "Człowiek Zalogowany", Dni Wydziału czy Festiwale Nauki.

Wraz  z  Kołem  Matematyków  Studentów  UJ, Kołem Studentów Informatyki UJ oraz czasami innymi kołami organizujemy Ogólnopolską Konferencję **Liczby Komputery Życie**, która jest unikalnym  na  skalę  kraju  wydarzeniem  bioinformatycznym  skierowanym  zwłaszcza  do  studentów i doktorantów. Uczestnicy, oprócz poszerzenia swojej wiedzy poprzez udział w wykładach i warsztatach, będą mieli okazję do prezentacji własnych wyników, kontaktu z ludźmi nauki oraz integracji ze środowiskiem akademickim z całej Polski, co pozwoli na wymianę doświadczeń pomiędzy młodymi adeptami bioinformatyki i może dać początek przyszłej współpracy naukowej.

W Kole możemy zawsze miło spędzić czas i obok zajęć stricte naukowych, nie brakuje także wspólnej integracji. Wraz z pozostałymi kołami i samorządem na naszym Wydziale organizujemy wspólną wigilię, bierzemy udział w spotkaniach integracyjnych, takich jak wieczory gier planszowych, czy korzystając z Wydziałowego pokoju gier, organizujemy turnieje tenisa stołowego oraz bilarda. Panuje u nas zawsze serdeczna i życzliwa atmosfera. Wzajemna pomoc i szczere zainteresowanie problemami innych jest dla nas priorytetem.

Jesteśmy stosunkowo młodym, lecz prężnie rozwijającym się kołem naukowym. To wszystko sprawia, że tworzymy wyjątkowy zespół, który jest otwarty na nowych ludzi i nowe przedsięwzięcia. Serdecznie zapraszamy do śledzenia naszej działalności, a wszystkich zainteresowanych zapraszamy do współpracy! Każdy jest mile widziany, bo każdy może do naszej działalności wnieść coś nowego.

#### Jak zostać członkiem?

Aby zostać członkiem Koła wystarczy opłacić składkę członkowską, wypełnić deklarację, a następnie dostarczyć członkowi Zarządu, który dokona jej akceptacji. Wzór deklaracji oraz statut dostępne są na stronie koła.

Siedzibą BIT jest **sala 1160**.

+ [www.bit.ii.uj.edu.pl](http://www.bit.ii.uj.edu.pl)
+ [www.facebook.com/koloBITUJ](http://www.facebook.com/koloBITUJ)
+ [groups.google.com/d/forum/kolobioinformatykiuj](http://groups.google.com/d/forum/kolobioinformatykiuj)



### Koło Naukowe ImagineAcademy (grupa Microsoft .NET)

**Koło Naukowe ImagineAcademy** ma na celu budowanie i zrzeszanie społeczności entuzjastów nowych technologii.

ImagineAcademy jest prowadzone przez Microsoft Student Partnera. 
Działalność wspierana jest przez firmę Microsoft, a jej efekty zostaną z wami na zawsze. Duży nacisk będzie kładziony na pracę w zespolę ale również na integracje. Jako grupa pasjonatów będziemy się starać dzielić swoją wiedzą i rozwijać wzajemnie. Nie pozwoli na sytuacje, gdzie ktoś mający pomysł, a niebędący w stanie go wykonać zostanie sam.
Mamy nadzieje, że jak już do nas dołączysz, zostaniesz na dłużej.  Widzimy się na spotkaniach!

**ImagineAcademy prowadzi zajęcia w czterech sekcjach:**

**DEV** – Czy zaraz po urodzeniu twoje pierwsze brzmiały C++, C#? Jeśli nie, nie martw się! Z nami nawet poczatkujący programista sobie poradzi. Będziemy tworzyć od prostych konsolowych aplikacje, po zaawansowane aplikacje uniwersalne. Zacznij swoją przygodę już dziś!

**IT Pro** – Od zawsze zastanawiałeś się jak połączyć sensownie komputery w jedną sieć, a może po prostu pracujesz jako administrator i szukasz porad? Przyjdź, posłuchaj, wypowiedz się! A już jutro możesz być jednym z światowych przedstawicieli IT Pro… 

**R&D** – W Research & Development zajmujemy się nowymi technologiami oraz pracujemy nad konkretnymi projektami. Celem naszym jest stworzyć mądre zastosowania dzisiejszej technologii w naszym codziennym życiu.
Z naszymi projektami chcemy także wygrywać różne konkursy (takie jak np. lmagineCup) i zastosować nasze rozwiązania w naszej pracy w Kole żeby wspólnie osiągnąć większą produktywność. 

**Juniors** – Pamiętasz jak byłeś w gimnazjum, a następnie w szkole średniej? Szukałeś ciekawych kół naukowych… ale nigdzie ich nie było! Pomóż nam wspierać uczniów w rozwoju swoich pasji informatycznych. Dlaczego uważamy, że warto? Bo sami pamiętamy jak to było parę lat temu… Przyjdź poprowadź parę zajęć, pomóż nam tworzyć markę sekcji junior pod szyldem ImagineSchool. Dlaczego inna nazwa? By przekonać uczniów, że to właśnie dla nich prowadzimy zajęcia.

Kontakt: 
+ ImagineAcademy - [https://www.facebook.com/ImagineAcademyUJ](https://www.facebook.com/ImagineAcademyUJ)
+ ImagineSchool - [https://www.facebook.com/Junior.UJ](https://www.facebook.com/Junior.UJ)
+ Fabian Kapuscik – [mailto:fabian.kapuscik@studentpartner.com](fabian.kapuscik@studentpartner.com)




Wydarzenia
----------

Poza zwyczajnym studiowaniem, studentom zdarza się robić inne ciekawe rzeczy. Czasem są to projekty naukowe (wymienione w opisach kół naukowych), a czasem wydarzenia - od najmniejszych, takich jak integracyjne grille, aż po duże międzynarodowe konferencje. Oto co regularnie współorganizujemy:

### Konferencje

#### Studencki Festiwal Informatyczny 

Największa studencka konferencja IT w Polsce, organizowana od 2005 roku. Odbywa się zazwyczaj w połowie marca. Organizują ją cztery krakowskie koła naukowe – poza Kołem Studentów Informatyki UJ są to: Koło Naukowe BIT AGH, Koło Naukowe Informatyki UEK i Koło Naukowe Informatyków PK.

Naszymi prelegentami byli m.in. Richard Stallman (twórca ruchu wolnego oprogramowania), Kevin Warwick („człowiek-cyborg”), Hakon Wium Lie (twórca CSS), Roman Kluska (założyciel OPTIMUSa) czy też Piotr Konieczny (redaktor naczelny Niebezpiecznik.pl). Poza wykładami, odbywają się też warsztaty prowadzone przez praktyków z firm czy kół naukowych.

Więcej informacji: [www.sfi.org.pl](http://www.sfi.org.pl)

#### Międzynarodowe Warsztaty dla Młodych Matematyków

Jest to trwająca tydzień konferencja, organizowana corocznie we wrześniu przez Koło Matematyków Studentów UJ. Każdego roku Warsztaty skupiają się wokół innej, wybranej dziedziny matematyki. W ciągu ich trwania studenci mogą wygłosić referat bądź przedstawić plakat, oczywiście w temacie danego roku. Zapraszani na nie są wybitni specjaliści, a opieką merytoryczną służą nam pracownicy naszego Wydziału. Co roku wydawana jest broszura zawierająca treści wykładów wygłoszonych w czasie Warsztatów, w kŧórej od kilku lat zamieszczane są również plakaty z sesji posterowej.

Oprócz części naukowej odbywającej się na sali wykładowej, Warsztatom towarzyszą wieczory integracyjne, podczas których można rozerwać się w gronie studentów z innych uczelni zarówno z Polski jak i zza granicy.

Więcej informacji: [http://kmsuj.im.uj.edu.pl/warsztaty/](http://kmsuj.im.uj.edu.pl/warsztaty/)

#### Liczby Komputery Życie

Jest to unikalne na skalę kraju wydarzenie bioinformatyczne, umożliwiające dyskusję i nawiązanie współpracy pomiędzy przedstawicielami nauk matematycznych i przyrodniczych. Jest ona organizowana przez koła naukowe Uniwersytetu Jagiellońskiego: Koło Naukowe Bioinformatyki BIT, Koło Matematyków Studentów UJ, Koło Studentów Informatyki, Koło Naukowe Wolnego Oprogramowania Slimak, Koło Neuronaukowców NEURONUS.

W poprzednich latach panele konferencji były poświęcone tematyce: bioinformatyki, biomatematyki, modelowania matematycznego i komputerowego, biologii systemów, biologii molekularnej, genominiki, neuroinformatyki, czy projektowania leków.

Uczestnicy, oprócz poszerzenia swojej wiedzy poprzez udział w wykładach i warsztatach, mają okazję do prezentacji własnych wyników, kontaktu z ludźmi nauki oraz integracji ze środowiskiem akademickim z całej Polski. Pozwala to na wymianę doświadczeń pomiędzy młodymi adeptami bioinformatyki i może dać początek przyszłej współpracy naukowej.

Więcej informacji: [www.liczby-komputery-zycie.pl](http://www.liczby-komputery-zycie.pl)

#### IT Academic Day (ITAD)

Jednodniowa konferencja odbywająca się w październiku (podczas tak zwanego “Pizza Week”), której głównym punktem programu jest wizyta pracowników Microsoft z ich głównej siedziby w Redmond – dzięki czemu istnieje możliwość rekrutacji na wakacyjne praktyki w USA. Organizują ją wspólnie grupy .NET na UJ oraz KSI.

Poza ciekawymi wykładami – prelegentami zazwyczaj są pracownicy dużych firm IT – zapewniona jest darmowa pizza dla każdego głodnego studenta. ;)

#### Międzyuczelniana Naukowa Sesja Studencka

Organizowana przez KMS wraz z Kołami z innych krakowskich uczelni pozwala studentom na wygłoszenie referatu z dowolnej dziedziny matematyki. Jest to okazja by spróbować swoich sił w roli wykładowcy przed innymi uczestnikami sesji. W ostatnich latach przewidziany jest także blok wykładów adresowanych do licealistów. Wszyscy referenci otrzymują upominki ;)

### Zawody

#### Ogólnopolskie Zawody Robotyki KrakRobot

KrakRobot to zawody organizowane przez Naukowe Koło Robotyki i Sztucznej Inteligencji UJ. W odróżnieniu od typowych zawodów robotyki, KrakRobot to propozycja skierowana przede wszystkim do informatyków - co roku przygotowywane są nowe zadania o unikalnej strukturze, które wymagają od drużyn dużej dozy główkowania i skłaniają do skupienia się na programistycznej stronie zadania. Oparcie konkursu na zestawach LEGO Mindstorms pozwala szybko tworzyć swoje własne roboty osobom nieobeznanym z elektroniką i mechaniką, jednocześnie dając zawodnikom szansę na uzyskanie dodatkowej przewagi nad przeciwnikami dzięki pomysłowym konstrukcjom.

W zawodach o atrakcyjne nagrody (m.in. tablety multimedialne i zestawy LEGO Mindstorms) rywalizuje zazwyczaj kilkanaście drużyn z całej Polski. Dotychczas, od 2013 roku, odbyły się dwie edycje konkursu, formuła zawodów jest jednak kontynuacją podobnych wydarzeń organizowanych od 2009 roku na UJ (Turniej Robotów Walczących) i UAM w Poznaniu (PozRobot). Ostatnia edycja - KrakRobot 2014 - odbywała się w zabytkowych halach Muzeum Inżynierii Miejskiej na krakowskim Kazimierzu.

Więcej informacji: [https://www.facebook.com/Krakrobot](https://www.facebook.com/Krakrobot)

### Spotkania, warsztaty

#### Facebook tech talk, Google tech talk i inne

organizowane głównie przez KSI spotkania z firmami IT w sprawdzonej formule: techniczny wykład prowadzony przez pracownika firmy, trochę marketingu i rekrutacji (często z możliwością złożenia CV na miejscu), a na koniec... pizza party ;) Warto się pojawić, żeby przekonać się o dwóch rzeczach. Po pierwsze - w branży IT to firmy szukają nas, a nie odwrotnie. Po drugie - wielkie marki takie jak Google są na wyciągnięcie ręki dla każdego z Was!

Facebook i Google odwiedzają nas zazwyczaj w październiku.

#### Co Po Matematyce (CPM)

Organizowany przez Koło Naukowe Matematyki Finansowej cykl spotkań z firmami - głównie z sektora finansowego, ale nie tylko. Ma na celu pokazanie, w jakich branżach zatrudnienie może znaleźć absolwent matematyki. Udział w spotkaniach to okazja, by poznać wymagania stawiane kandydatom i dowiedzieć się, jakie narzędzia matematyczne są szczególnie użyteczne dla kogoś, kto marzy o karierze rekina finansjery. Gościliśmy już UBS, State Street, PwC, Accenture, Noble Securities i wielu innych. Spotkania organizowane są od 2011r.

#### Dzień Wydziału, Festiwal Nauki, Małopolska Noc Naukowców...

...organizowane kolejno w marcu, maju i we wrześniu. Są to duże cykliczne wydarzenia, mające na celu promowanie naszego Wydziału oraz nauki. Studenci naszego Wydziału organizują warsztaty i pokazy oraz aktywnie pomagają jako wolontariusze. Przykładowo, na Festiwalu Nauki co rok w gronie kół naukowych przejmujemy władzę w namiocie naszego Wydziału na krakowskim Rynku i chwalimy się tym, czym się zajmujemy.


#### Spotkania Dalek @ NKR

Interesujesz sie tematyką sztucznej inteligencji, machine learningu czy analizy danych, a nie wiesz jak zacząć? DALEK to grupa działająca przy Naukowym Kole Robotyki i Sztucznej Inteligencji. Spotykamy się co tydzień aby pracować wspólnie nad kursami online, tworzyć otwarte oprogramowanie machine learning i pisać publikacje, m.in. stworzyliśmy pakiet GMUM.r [http://r.gmum.net](http://r.gmum.net), a w sierpniu prezentowaliśmy wyniki wspólnie z grupą GMUM na ECML w Porto, jednej z największych konferencji uczenia maszynowego. Zapraszamy!

#### Business Breakfast i English Discussion Club

Uważasz, że za luzowanie ilościowe przyjdzie nam kiedyś zapłacić słoną cenę? A może sądzisz, że to jedyny ratunek dla wciąż pogrożonej w marazmie gospodarki? Właśnie takie tematy poruszane są w ramach spotkań dyskusyjnych organizowanych przez Koło Naukowe Matematyki Finansowej. Nie tylko omawiamy zagadnienia, nad którymi głowi się cały świat finansów, ale też szlifujemy swój angielski. Oprócz dyskusji poświęconych wybranemu wcześniej tematowi organizujemy spotkania, na których jeden z członków KNMF omawia aktualności ze świata biznesu, finansów i polityki.


### Seminaria

#### Seminaria Koła Bioinformatyki BIT

...to cykliczne spotkania naukowe, podczas których prezentowane są wyniki badań członków koła, zaproszonych gości, jak również referaty popularnonaukowe. Umożliwiają one poszerzenie horyzontów naukowych w inny, bardziej niezobowiązujący sposób w miłej atmosferze. Jest to również doskonała okazja, aby zaprezentować się przed szerszą publicznością, a także wziąć udział w dyskusjach, które odbywają się po prezentacjach.


## Integracja

### integracja ogólnowydziałowa

**Nie samą nauką żyje człowiek**. Zgodnie z tym hasłem nasz wydział dba nie tylko o dobra naukowe ale również i o rozrywkę, dbając o odpowiednią integrację studentów. W ciągu roku akademickiego nie brakuje różnych atrakcji, wśród których każdy może znaleźć coś dla siebie:  

+ **grille** - jak wiadomo dla głodnego studenta nie ma nic lepszego niż kiełbaska pieczona w wyborowym towarzystwie. Grille często organizowane są przez koła naukowe działające na naszym wydziale w celu integracji członków, podejmowania ciekawych dyskusji oraz rozkoszowania się smakiem grillowanych mięs i warzyw (dla wegetarian)
+ **turnieje planszówek** -  gra w Neuroshimę czy Munchkina zawsze wyzwala dużo emocji oraz zaangażowania. A tam gdzie pozytywne emocje nierzadko pojawiają się również sojusze i przyjaźnie. Każde koło posiada swoje własne ulubione tytuły, nad którymi spędza długie godziny. Chcesz sprawdzić jakie? Zapraszamy do naszych kół :)    
+ **wyjazdy** - organizowane przez koła naukowe oraz WRSS wyjazdy są niepowtarzalną okazją do zawierania nowych znajomości oraz zacieśniania przyjaźni przy okazji zwiedzania najpiękniejszych zakątków Polski,
+ **wyjścia do kina** - dzięki WRSS drogie bilety do kina to już nie problem. Zniżki przeznaczone specjalnie dla naszych studentów pozwalają delektować się magią kina bez obaw o dziurę w studenckim budżecie,
+ **turniej bilarda oraz ping-ponga** - dzięki zaangażowaniu WRSS w zeszłym roku powstał na naszym Wydziale pokój gier. Wyposażone w stół do bilarda oraz ping-ponga oraz wszelkie akcesoria do tych gier pomieszczenie jest dostępne dla każdego studenta naszego wydziału i jest niezastąpionym miejscem do spędzania okienek pomiędzy zajęciami czy też odreagowywania stresu po ciężkich zajęciach. Turnieje bilarda oraz ping-ponga zawsze cieszą się ogromnym zainteresowaniem zarówno graczy jak i kibiców,
+ **laserowy paintball** - organizowane przez WRSS wyjścia na laserowy paintball stanowią świetne rozwiązanie dla osób, które chciałyby przez chwilę poczuć się jak bohater swojej ulubionej gry, a jednocześnie nie lubią siniaków, które pozostawia tradycyjny paintball,
+ **sala z fotelami** - dla osób preferujących bardziej statyczne formy relaksu przygotowany został również na naszym wydziale pokój z niezwykle wygodnymi pufami i fotelami, które pozwalają się odprężyć i na chwilę zapomnieć o tym jak ciężkie jest życie studenta :) Ogólnodostępny pokój znajduje się na parterze po stronie matematyki - naprzeciwko sali 0004,
+ **imprezy wydziałowe oraz międzywydziałowe** - organizowane w najlepszych krakowskich klubach imprezy są wspaniałą okazją do integracji przy doskonałej muzyce i trunkach w specjalnie obniżonej dla nas cenie. Współpraca naszego samorządu z przedstawicielami innych wydziałów pozwala również na integrację nie tylko w gronie matematyków i informatyków ale również historyków, dziennikarzy czy przedstawicieli innych kierunków. 


### Akademia Przyszłego Finansisty (APF)

Nic tak nie integruje grupy jak wspólny wyjazd, dlatego też Koło Naukowe Matematyki Finansowej regularnie udaje się do malowniczych górskich miejscowości na swoje wyjazdowe warsztaty. Są one okazją, by przedstawić własne zainteresowania naukowe oraz wysłuchać referatów zaproszonych prelegentów. Wśród gości znajdują się zarówno pracownicy Instytutu Matematyki UJ, jak i przedstawiciele zaprzyjaźnionych organizacji. Poruszana tematyka koncentruje się wokół zagadnień matematyki finansowej, ale wygłoszone referaty dotyczyły także numerycznego prognozowania pogody, uczenia maszynowego czy optymalizacji algorytmów.

### Quasinarium

Nazwa tej organizowanej przez KMS imprezy pochodzi od słów quasi oraz seminarium. Quasinarium to takie właśnie pseudo-seminarium, odbywające się w plenerze, podczas którego nacisk z kwestii naukowych przeniesiony jest na wycieczki, wypoczynek i integrację uczestników – ale oczywiście niezbędne na quasinarium, tak jak na szkole, są referaty. Zwyczajowo quasinaria odbywają się w górach, gdyż są to kilkudniowe wyjazdy – jeden organizowany jest na jesieni, w okolicach 11 listopada, a drugi – w trakcie długiego weekendu majowego.



**Zachęcamy do zaangażowania się! Dla każdego coś miłego: chcesz podzielić się z innymi swoją wiedzą na jakiś temat? Zorganizuj warsztat lub miniwykład na jednym z wydarzeń! Chcesz zachęcić innych do studiowania na naszym Wydziale? Zostań wolontariuszem-przewodnikiem podczas Dnia Wydziału!**

**Na zachętę dodamy, że dla organizatorów powyższych wydarzeń przewidziano zwolnienia z zajęć. ;)**
