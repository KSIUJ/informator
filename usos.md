---
layout: page
title: USOS
---

Poniższy rozdział zostanie poświęcony na omówienie najważniejszych kwestii dotyczących obsługi studenckiego konta w systemie USOSweb ([www.usosweb.uj.edu.pl](http://www.usosweb.uj.edu.pl)). Postaramy się pokazać Wam, że nie taki diabeł straszny, jak go malują ;)


### Elektroniczny indeks

Na Uniwersytecie Jagiellońskim od roku akademickiego 2011/2012 obowiązuje tak zwany e-indeks. Wszystkie oceny studenta wprowadzane są do systemu USOS, a znaleźć je można w zakładce: DLA STUDENTA->MOJE STUDIA->oceny. 


Zdarza się także, że prowadzący wpisują do USOS-a cząstkowe punktacje lub oceny z przeprowadzonych sprawdzianów czy kolokwiów i takich informacji należy szukać w zakładce MÓJ USOSWEB (sprawdziany studenta). 


### Poczta uniwersytecka

Poczta Uniwersytecka od 2014 roku działa w chmurze, w oparciu o usługę Office 365, dzięki czemu jej użytkownicy mają dostęp do wielu darmowych usług online, takich jak Word, Excel czy OneDrive. Od chwili aktywacji nowej poczty tylko konto w Poczcie Uniwersyteckiej umożliwi dostęp do uniwersyteckiego Wi-Fi czy extranetu.

Aby aktywować konto poczty uniwersyteckiej wystarczy przejść do zakładki MODUŁY DODATKOWE-&gt;AKTYWACJA POCZTY Po wykonaniu tych kroków będzie można logować się do poczty poprzez stronę: [https://outlook.com/student.uj.edu.pl](https://outlook.com/student.uj.edu.pl) oraz przez system USOS. Pełna aktywacja konta dla nowego użytkownika Poczty Uniwersyteckiej może zająć do 24 godzin.

Więcej informacji na temat funkcjonalności usługi Office 365 znajdziecie na stronie: [http://www.przewodniki.uj.edu.pl/poczta/student/dodatkowe-mozliwosci/](http://www.przewodniki.uj.edu.pl/poczta/student/dodatkowe-mozliwosci/)


### Podpięcia

Podpięcie to przypisanie przedmiotu, na który wpisany jest student, do programu studiów, który student realizuje i w ramach którego ma być rozliczany przedmiot.

Należy podpiąć wszystkie przedmioty, jednak ze względu na ich charakter wyróżniamy następujący podział:

+ **Przedmioty objęte planem studiów** powinny zostać podpięte pod program i odpowiedni etap studiów. Podpięcie pod etap może zostać uzupełnione w terminie późniejszym, jeśli w momencie wpisu na przedmiot odpowiedni etap studiów dla studenta jeszcze nie istnieje, w szczególności dla przedmiotów realizowanych awansem, kursów realizowanych w Studium Pedagogicznym UJ, bądź przedmiotów w rejestracji na kolejny rok akademicki, uruchamianej przed rozliczeniem poprzedniego roku
+ **Przedmioty nieobjęte planem studiów**, w szczególności kursy realizowane w ramach wolnych żetonów w Jagiellońskim Centrum Językowym, powinny zostać podpięte tylko pod program, z wykorzystaniem opcji "rezygnacja z zaliczenia". Nie będą one brane pod uwagę w procesie rozliczenia studiów, uwzględniane w średniej ocen ani wykazywane na deklaracjach

W przypadku przedmiotów, na które studenci rejestrują się poprzez USOSweb podpięcia należy wykonywać na bieżąco. Rejestracja na przedmiot bez dokonania podpięcia jest traktowana jako nieskuteczna. Z przedmiotów niepodpiętych studenci mogą być wyrejestrowywani w trakcie najbliższej planowej migracji danych między USOSweb a USOS (wykonywanej codziennie około 04:00 rano).

Wszystkie pozostałe przedmioty, na które student zostanie zapisany muszą być podpięte przez studenta w USOSweb:

+ przedmioty całoroczne oraz prowadzone w semestrze zimowym - do dnia 22 października.

+ przedmioty prowadzone w semestrze letnim - do 8 marca.

Przedmioty niepodpięte zgodnie z powyższymi terminami zostaną usunięte automatycznie w ciągu kolejnego dnia roboczego (odpowiednio 23 października i 9 marca).

Podpięcia znajdziemy w zakładce: DLA STUDENTÓW-&gt;MOJE STUDIA

### Deklaracja przedmiotów

Student ma obowiązek zadeklarowania realizowanych przez siebie przedmiotów w każdym z semestrów nauki. Deklarację taką należy wygenerować w systemie USOSweb, wydrukować, podpisać oraz zanieść do sekretariatu dydaktycznego swojego Instytutu lub Katedry. Terminów na składanie deklaracji przedmiotów należy szukać w zakładce AKTUALNOŚCI - zazwyczaj pojawiają się tam po rozpoczęciu danego semestru. 


Należy pamiętać o tym, że każdy zadeklarowany przez studenta przedmiot musi zostać przez niego zaliczony przed ukończeniem studiów - przepis ten obowiązuje wszystkich studentów, którzy rozpoczynali studia w roku akademickim 2012/2013 i latach późniejszych. 


Warto pamiętać, że Dziekan na pisemną prośbę studenta może wyrazić zgodę na wykreślenie przedmiotu z deklaracji jeżeli harmonogram zajęć, na które student się zapisał uległ zmianie w trakcie trwania roku akademickiego (patrz regulamin studiów § 4 pkt 10). Odpowiednie podanie wraz z uzasadnieniem należy złożyć w terminie 7 dni od zaistnienia przyczyn uniemożliwiających realizację przedmiotu.


Deklaracje przedmiotów znaleźć można w zakładce: DLA STUDENTÓW->REJESTRACJA.

### Płatności

Wszelkie zobowiązania finansowe studenta wobec swojego Instytutu, Katedry czy Wydziału widoczne są w zakładce płatności. Właśnie w tym miejscu znajdziemy informacje o numerze konta, pozostałych do zapłacenia należnościach (np za powtarzane przedmioty, wydanie legitymacji lub dyplomu) i terminie zapłaty.

Dokonanie wpłaty powinno spowodować uaktualnienie informacji o płatnościach na USOSie. Jeżeli w ciągu tygodnia od uregulowania należności informacje dostępne w USOSie się nie zmieniły, należy skontaktować się z sekretariatem dydaktycznym lub dziekanatem studenckim i wyjaśnić przyczynę braku rozliczenia.


Płatności znaleźć można w zakładce: DLA STUDENTÓW->MOJE STUDIA.

### Wnioski

Wnioski o przyznanie miejsca w domu studenckim, o uzyskanie świadczeń takich jak: zapomoga, stypendium socjalne, stypendium specjalne czy rektorskie trzeba wypełnić w systemie USOSweb a następnie wydrukować i zanieść do odpowiedniej jednostki.


Dostępne do wypełnienia wnioski pojawiają się w zakładce: DLA STUDENTÓW->MOJE STUDIA razem z terminami, w których można je wypełniać.


Więcej informacji na temat wniosków znajdziecie w rozdziale [Pomoc Materialna](https://informator.ksi.ii.uj.edu.pl/pomoc_materialna.html).

### Rankingi

Rankingi na naszym wydziale są tworzone w szczególności na potrzeby studentów ubiegających się o stypendium rektora dla najlepszych studentów i na potrzeby utworzenia listy na podstawie której odbędzie się podział na tury przy rejestracji do grup (patrz rejestracja). W zakładce tej znajdziesz swoją średnią ważoną, liczbę studentów w rankingu i swoją pozycję na tej liście. Uwaga! Pamiętaj, że ranking nie bierze pod uwagę punktów za dodatkowe osiągnięcia naukowe, sportowe i artystyczne. Średnia ocen jest tylko jednym z czynników wpływających na decyzję dot przyznania stypendium Rektora dla najlepszych studentów.
Rankingi znaleźć można w zakładce: DLA STUDENTÓW->MOJE STUDIA

### Ankiety

USOS umożliwia wypełnianie anonimowych ankiet dotyczących pracowników dydaktycznych oraz administracyjnych, z którymi studenci naszego wydziału na co dzień mają kontakt. Jest to bardzo istotne, ponieważ wyniki tych ankiet mają realny wpływ na jakość kształcenia i są brane pod uwagę przy przyznawaniu nagród pracowniczych czy decyzji o realizowanych w ramach programu studiów kursach i ich prowadzących.

Ankiety, które znajdziecie na USOSie zawierają kilka prostych pytań poruszających takie kwestie jak: nastawienie pracownika do studentów, poziom stawianych wymagań, sposób prowadzenia zajęć, punktualność.

Ze swojej strony bardzo zachęcamy do ich wypełniania, ponieważ wiemy, że Wasze odpowiedzi mogą przyczynić się do polepszenia jakości nauczania na WMiI.

Ankiety znaleźć można w zakładce: DLA STUDENTÓW-&gt;MOJE STUDIA.
