## Pomoc materialna

Studenci Uniwersytetu Jagiellońskiego znajdujący się w trudnej sytuacji materialnej mogą ubiegać się o różnego rodzaju stypendia oraz zapomogi. Szczegółowe informacje dotyczące wszystkich opisanych w tym rozdziale form pomocy materialnej znajdziesz na stronie [Centrum Wsparcia Dydaktyki i Spraw Studenckich](http://www.dn.uj.edu.pl/studenci/pomoc-materialna).

Należy pamiętać, że wszystkie świadczenia pomocy materialnej można pobierać tylko na jednym kierunku studiów.

### Koordynator ds. pomocy materialnej 

Wydziałowym koordynatorem ds. pomocy materialnej na rok akademicki 2017/2018 jest Olga Kwaśny (tel.: 12 664 66 61), znaleźć ją można w Bibliotece Wydziałowej na pierwszym piętrze wydziału. Podczas nieobecności Pani Kwaśny, zastępuje ją Agnieszka Dudek (pokój 1005, I piętro, tel: 12 664 75 96).

Informacje bieżące - terminy składania wniosków - jak również cenne uwagi i podpowiedzi znaleźć można na stronie Wydziału w zakładce Pomoc materialna oraz na stronie [Centrum Wsparcia Dydaktyki i Spraw Studenckich UJ](http://www.dn.uj.edu.pl/studenci/pomoc-materialna). Warto śledzić te informacje, aby nie przeoczyć terminów składania wniosków lub informacji dotyczących procedury ich składania. Niektóre załączniki, które trzeba wypełnić i dołączyć do wniosków, pojawiają się w systemie USOSweb na kolejnych etapach ich wypełniania. W przypadku ich pominięcia, zalecamy odszukanie aktualnych wersji formularzy na stronie wydziałowej.

### Stypendium socjalne

Studenci studiów stacjonarnych na naszej uczelni mogą ubiegać się o:

+ stypendium socjalne
+ zwiększone stypendium socjalne z tytułu zamieszkania w domu studenckim lub obiekcie innym niż dom studencki jeśli codzienny dojazd na uczelnię ze stałego miejsca zamieszkania uniemożliwiałoby lub utrudniałoby studiowanie
+ zwiększone stypendium socjalne z tytułu zamieszkania w domu studenckim lub obiekcie innym niż dom studencki ze swoim niepracującym małżonkiem/dzieckiem (pod warunkiem przedłożenia umowy najmu).

Studenci studiów niestacjonarnych mogą ubiegać się jedynie o stypendium socjalne bez żadnych zwiększeń.

__Termin składania wniosków na semestr zimowy danego roku akademickiego upływa 30 września, a na semestr letni 31 stycznia.__ Stypendium socjalne w semestrze zimowym przyznawane jest na okres 5 miesięcy, a w semestrze letnim na okres 4 miesięcy. Studenci ubiegający się o stypendium socjalne wnioskują o nie co semestr, stypendium to nie jest przyznawane na cały rok akademicki.

Aby uzyskać to świadczenie należy: 

+ uzupełnić oświadczenie o dochodach na USOSie (już na tym etapie potrzebny jest komplet dokumentacji poświadczający osiągane przez członków rodziny studenta dochody ­ szczegóły dotyczące potrzebnych dokumentów są opisane na stronie UKE SSUJ)
+ wypełnić na USOSie wniosek o stypendium socjalne­
+ wydrukować oraz podpisać zarówno oświadczenie o dochodach, jak i wniosek
+ złożyć komplet dokumentacji do wydziałowego koordynatora ds. pomocy materialnej

### Stypendium specjalne dla osób niepełnosprawnych

Stypendium specjalne przysługuje wszystkim studentom posiadającym orzeczenie z tytułu niepełnosprawności. Świadczenie to jest przyznawane od miesiąca, w którym złożony został wniosek. 

Aby uzyskać do świadczenie należy:

+ wypełnić na USOSie wniosek o stypendium specjalne dla osób niepełnosprawnych
+ wydrukować oraz podpisać wniosek
+ złożyć wniosek do wydziałowego koordynatora ds. pomocy materialnej

### Stypendium rektora dla najlepszych studentów

Stypendium rektora przysługuje studentowi, który w poprzednim roku akademickim uzyskał wysoką średnią ocen lub posiada osiągnięcia naukowe, artystyczne bądź sportowe. Stypendium to może otrzymać nie więcej niż 10% studentów na każdym kierunku, którzy otrzymali najwięcej punktów obliczanych według punktacji zawartej w Regulaminie. Wykaz osiągnięć, które będą punktowane przy ocenie wniosku oraz listę wymaganych dokumentów znajdziecie na stronie Centrum Wsparcia Dydaktyki i Spraw Studenckich.

__Student ubiegający się o stypendium rektora dla najlepszych studentów musi obliczyć swoją średnią ważoną ocen.__ Średnią ważoną ocen weryfikuje się w sekretariacie danej jednostki organizacyjnej.

Przy ocenie wniosków brane są pod uwagę osiągnięcia i średnia ocen uzyskane w poprzednim roku akademickim. W przypadku studentów I roku II stopnia będą brane pod uwagę osiągnięcia uzyskane podczas ostatniego roku pierwszego stopnia, o ile student rozpoczął studia II stopnia w ciągu 12 miesięcy od ukończenia studiów I stopnia. Studenci, którzy ukończyli studia I stopnia na uczelni innej niż Uniwersytet Jagielloński obliczają średnią arytmetyczną swoich ocen oraz zobowiązani są do dostarczenia zaświadczenia o średniej ocen uzyskanej na III roku I stopnia, wystawionego przez Uczelnię, gdzie realizowali I stopień.

Stypendium rektora dla najlepszych studentów nie przysługuje studentom, którzy zostali wpisani na kolejny rok akademicki korzystając z wpisu warunkowego oraz tym, którzy powtarzali rok studiów w poprzednim roku akademickim (wyjątkiem jest sytuacja, w której student zaliczył jednocześnie powtarzany oraz kolejny rok studiów).

O stypendium rektora dla najlepszych studentów mogą ubiegać się także studenci przyjęci na I rok studiów. Więcej informacji na ten temat można znaleźć [tutaj](http://www.dn.uj.edu.pl/studenci/pomoc-materialna/stypendium-rektora).

__Termin składania wniosku o stypendium rektora dla najlepszych studentów w danym roku akademickim upływa każdorazowo 20 października.__


__Uwaga! O stypendium moga się również ubiegać studenci pierwszego roku!__


### Rektorski Fundusz Stypendialny
Stypendium przeznaczone jest dla studentów 1. roku, którzy podjęli studia w roku uzyskania świadectwa dojrzałości, a dodatkowo należą do przynajmnie jednej z grup:
- Uczestnicy finałów olimpiady międzynarodowej,
- laureaci eliminacji centralnych olimpiady ogólnopolskiej, którzy zajęli najwyższe miejsce spośród wszystkich laureatów tej samej olimpiady przyjętych w danym roku na studia na Uniwersytecie Jagiellońskim (niezależnie od tego, w której edycji olimpiady uczestniczyli). 

Stypendium przyznawane jest na 10 miesięcy - termin składania wniosków mija 20 października 2017r. [Więcej informacji](http://www.dn.uj.edu.pl/fundusze/fundusz-rektorski)

### Zapomogi

Zapomoga jest świadczeniem przyznawanym studentom, którzy z przyczyn losowych znaleźli się w przejściowo trudnej sytuacji materialnej. W szczególności do takich sytuacji należą:

+ kradzież
+ pożar
+ powódź
+ ciężka choroba studenta lub członka jego najbliższej rodziny (przy czym nie może być to choroba przewlekła, chyba że choroba została dopiero wykryta lub stan zdrowia osoby chorej pogorszył się i zwiększyły się koszty leczenia)
+ śmierć najbliższego członka rodziny
+ zwolnienie z pracy najbliższego członka rodziny (przy czym nie są brane pod uwagę umowy na czas określony, gdyż nie jest to zdarzenie losowe)

Zwyczajowo także przyznaje się zapomogi z tytułu urodzenia dziecka.

Aby uzyskać to świadczenie należy:

+ wypełnić na USOSie oświadczenie o dochodach oraz wniosek o zapomogę
+ wydrukować i podpisać oba dokumenty
+ złożyć oświadczenie, wniosek oraz potrzebną dokumentację do wydziałowego koordynatora ds. pomocy materialnej

### Własne fundusze stypendialne UJ, stypendium ministra, kredyty studenckie
Oprócz stypendiów zaliczanych regulaminowo jako świadczenia pomocy materialnej na stronie Uniwersytetu Jagiellońskiego można także znaleźć informacje o funduszach stypendialnych, stypendium ministra czy kredytach studenckich. Zainteresowanych zapoznaniem się z tą tematyką odsyłamy na stronę - [Centrum Wspacia Dydaktyki i Spraw Studenckich](http://www.dn.uj.edu.pl/studenci/pomoc-materialna).

